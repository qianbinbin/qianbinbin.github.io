<!doctype html><html lang=zh><meta charset=utf-8><meta name=generator content="Hugo 0.136.2"><meta name=viewport content="width=device-width,initial-scale=1,viewport-fit=cover"><meta name=color-scheme content="light dark"><meta name=supported-color-schemes content="light dark"><link rel=icon href=/favicons/favicon.svg><title>龚开《宋江三十六赞并序》&nbsp;&ndash;&nbsp;Binac</title><link rel=stylesheet href=/css/core.min.d30edcc615d78b7f8a2a9e5f1b66bd074a7ad2e94b579fa5902d0967ce0f7684b300ef3a9e15d41af82c75f3fb951d4b.css integrity=sha384-0w7cxhXXi3+KKp5fG2a9B0p60ulLV5+lkC0JZ84PdoSzAO86nhXUGvgsdfP7lR1L><meta name=twitter:card content="summary">
<meta name=twitter:title content="龚开《宋江三十六赞并序》"><body><section id=header><div class="header wrap"><span class="header left-side"><a class="site home" href=/><img class="site logo" src=/favicons/favicon.svg alt><span class="site name">Binac</span></a></span>
<span class="header right-side"><div class="nav wrap"><nav class=nav><a class='nav item' href=/posts/ title=文章>文章</a>
<a class='nav item' href=/nonsense/ title=妄言>妄言</a>
<a class='nav item active' href=/tuya/ title=涂鸦>涂鸦</a>
<a class='nav item' href=/tags/ title>标签</a></nav></div></span></div></section><section id=content><div class=article-container><section class="article header"><h1 class="article title">龚开《宋江三十六赞并序》</h1><p class="article date">2022-09-25</p></section><article class="article markdown-body"><p>宋江事见于街谈巷语，不足采著，虽有高如李嵩辈传写，士大夫亦不见黜。余年少时壮其人，欲存之画赞，以未见信书载事实，不敢轻为。及异时见《东都事略》中载侍郎侯蒙传，有书一篇陈制贼之计云：“宋江以三十六人横行河朔、京东，官军数万，无敢抗者。其材必有过人，不若赦过招降，使讨方腊，以此自赎，或可平东南之乱。”余然后知江辈真有闻于时者，于是即三十六人，人为一赞，而箴体在焉。盖其本拨矣，将使一归于正，义勇不相戾，此诗人忠厚之心也。</p><p>余尝以江之所为，虽不得自齿，然其识性超卓有过人者，立号既不僭侈，名称俨然，犹循轨辙，虽托之记载可也。古称柳盗跖为盗贼之圣，以其守壹至于极处。能出类而拔萃若江者，其殆庶几乎！虽然，彼跖与江，与之盗名而不辞，躬履盗迹而无讳者也，岂若世之乱臣贼子，畏影而自走，所为近在一身，而其祸未尝不流四海。呜呼！与其逢圣公之徒，孰若跖与江也？</p><p>　　　　　呼保义宋江</p><p>　　不假称王　而呼保义　岂若狂卓　专犯讳忌</p><p>　　　　　智多星吴学究</p><p>　　古人用智　义国安民　惜哉所予　酒色觕人</p><p>　　　　　玉麒麟卢俊义</p><p>　　白玉麒麟　见之可爱　风尘大行　皮毛终坏</p><p>　　　　　大刀关胜</p><p>　　大刀关胜　岂云长孙　云长义勇　汝其后昆</p><p>　　　　　活阎罗阮小七</p><p>　　地下阎罗　追魂摄魄　今其活矣　名喝太伯</p><p>　　　　　尺八腿刘唐</p><p>　　将军下短　贵称侯王　汝岂非夫　腿尺八长</p><p>　　　　　没羽箭张清</p><p>　　箭以羽行　破敌无颇　七札难穿　如游斜何</p><p>　　　　　浪子燕青</p><p>　　平康巷陌　岂知汝名　太行春色　有一丈青</p><p>　　　　　病尉迟孙立</p><p>　　尉迟壮士　以病自名　端能去病　国功可成</p><p>　　　　　浪里白跳张顺</p><p>　　雪浪如山　汝能白跳　愿随忠魂　来驾怒潮</p><p>　　　　　船火儿张横</p><p>　　太行好汉　三十有六　无此火儿　其数不足</p><p>　　　　　短命二郎阮小二</p><p>　　灌口少年　短命何益　曷不监之　清源庙食</p><p>　　　　　花和尚鲁智深</p><p>　　有飞飞儿　出家尤好　与尔同袍　佛也被恼</p><p>　　　　　行者武松</p><p>　　汝优婆塞　五戒在身　酒色财气　更要杀人</p><p>　　　　　铁鞭呼延绰</p><p>　　尉迟彦章　去来一身　长鞭铁铸　汝岂其人</p><p>　　　　　混江龙李俊</p><p>　　乖龙混江　射之即济　武皇雄争　自惜神臂</p><p>　　　　　九文龙史进</p><p>　　龙数肖九　汝有九文　盍从东皇　驾五色云</p><p>　　　　　小李广花荣</p><p>　　中心慕汉　夺马而归　汝能慕广　何忧数奇</p><p>　　　　　霹雳火秦明</p><p>　　霹雳有火　摧山破岳　天心无妄　汝孽自作</p><p>　　　　　黑旋风李逵</p><p>　　旋风黑恶　不辨雌雄　山谷之中　遇尔亦凶</p><p>　　　　　小旋风柴进</p><p>　　风有大小　黑恶则惧　一噫之微　香满太虚</p><p>　　　　　插翅虎雷横</p><p>　　飞而食肉　有此雄奇　生入玉关　岂伤令姿</p><p>　　　　　神行太保戴宗</p><p>　　不疾而速　故神无方　汝行何之　敢离太行</p><p>　　　　　先锋索超</p><p>　　行军出师　其锋必先　汝勿锐进　天兵在前</p><p>　　　　　立地太岁阮小五</p><p>　　东家之西　即西家东　汝虽特立　何有吾宫</p><p>　　　　　青面兽杨志</p><p>　　圣人治世　四灵在郊　汝兽何名　走旷劳劳</p><p>　　　　　赛关索杨雄</p><p>　　关索之雄　超之亦贤　能持义勇　自命何全</p><p>　　　　　一直撞董平</p><p>　　昔樊将军　鸿门直撞　斗酒肉肩　其言甚壮</p><p>　　　　　两头蛇解珍</p><p>　　左啮右噬　其毒可畏　逢阴德人　杖之亦毙</p><p>　　　　　美髯公朱仝</p><p>　　长髯郁然　美哉丰姿　忍使尺宅　而见赤眉</p><p>　　　　　没遮拦穆横</p><p>　　出没太行　茫无畔岸　虽没遮拦　难离伙伴</p><p>　　　　　拼命三郎石秀</p><p>　　石秀拼命　志在金宝　大似河鲀　腹果一饱</p><p>　　　　　双尾蝎解宝</p><p>　　医师用蝎　其体贵全　反其常性　雷公汝嫌</p><p>　　　　　铁天王晁盖</p><p>　　毗沙天人　证紫金躯　顽铁铸汝　亦出洪炉</p><p>　　　　　金枪班徐宁</p><p>　　金不可辱　亦忌在秽　盍铸长殳　羽林是卫</p><p>　　　　　扑天雕李应</p><p>　　鸷禽雄长　唯雕最狡　毋扑天飞　封狐在草</p></article><section class="article labels"><a class=tag href=/tags/%E7%BC%96%E5%89%A7/>编剧</a><a class=tag href=/tags/%E6%B0%B4%E6%B5%92/>水浒</a></section><section class="article license"><p xmlns:cc=http://creativecommons.org/ns# style=text-align:center>本作品根据 <a href=http://creativecommons.org/licenses/by-nc-sa/4.0/ target=_blank rel="license noopener noreferrer" style=display:inline-block>署名-非商业性使用-相同方式共享 4.0 国际许可<img style=height:15px!important;margin-left:1px;vertical-align:text-bottom src=/cc-icons/cc.svg><img style=height:15px!important;margin-left:1px;vertical-align:text-bottom src=/cc-icons/by.svg><img style=height:15px!important;margin-left:1px;vertical-align:text-bottom src=/cc-icons/nc.svg><img style=height:15px!important;margin-left:1px;vertical-align:text-bottom src=/cc-icons/sa.svg></a> 进行授权。</p></section></div><div class="article bottom"><section class="article navigation"><p><a class=link href=/tuya/wusong-xuejianyuanyanglou-youmeiyou-lansha/><span class="iconfont icon-article"></span>血溅鸳鸯楼时，武松有没有滥杀？</a></p><p><a class=link href=/tuya/wucongxian-dushuihuzhuan/><span class="iconfont icon-article"></span>吴从先《读水浒传》（吴读本）</a></p></section><section class="article discussion"><script>function loadComment(){let e=document.createElement("script");e.src="https://utteranc.es/client.js",e.setAttribute("repo","qianbinbin/qianbinbin.github.io"),e.setAttribute("issue-term","pathname"),e.setAttribute("theme","preferred-color-scheme"),e.setAttribute("crossorigin","anonymous"),e.setAttribute("async",""),document.querySelector("section.article.discussion").innerHTML="",document.querySelector("section.article.discussion").appendChild(e)}loadComment(),window.matchMedia&&window.matchMedia("(prefers-color-scheme: dark)").addEventListener("change",()=>{loadComment()})</script></section></div></section><section id=footer><div class=footer-wrap><p class=copyright>© 2017-2024 Binac.</p></div></section><script async src="https://www.googletagmanager.com/gtag/js?id=G-N7VZY53PLB"></script><script>var dnt,doNotTrack=!1;if(!1&&(dnt=navigator.doNotTrack||window.doNotTrack||navigator.msDoNotTrack,doNotTrack=dnt=="1"||dnt=="yes"),!doNotTrack){window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-N7VZY53PLB")}</script><script src=https://unpkg.com/vanilla-back-to-top@7.2.1/dist/vanilla-back-to-top.min.js></script><script>addBackToTop({diameter:42})</script></body></html>