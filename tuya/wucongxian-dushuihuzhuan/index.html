<!doctype html><html lang=zh><meta charset=utf-8><meta name=generator content="Hugo 0.136.2"><meta name=viewport content="width=device-width,initial-scale=1,viewport-fit=cover"><meta name=color-scheme content="light dark"><meta name=supported-color-schemes content="light dark"><link rel=icon href=/favicons/favicon.svg><title>吴从先《读水浒传》（吴读本）&nbsp;&ndash;&nbsp;Binac</title><link rel=stylesheet href=/css/core.min.d30edcc615d78b7f8a2a9e5f1b66bd074a7ad2e94b579fa5902d0967ce0f7684b300ef3a9e15d41af82c75f3fb951d4b.css integrity=sha384-0w7cxhXXi3+KKp5fG2a9B0p60ulLV5+lkC0JZ84PdoSzAO86nhXUGvgsdfP7lR1L><meta name=twitter:card content="summary">
<meta name=twitter:title content="吴从先《读水浒传》（吴读本）"><body><section id=header><div class="header wrap"><span class="header left-side"><a class="site home" href=/><img class="site logo" src=/favicons/favicon.svg alt><span class="site name">Binac</span></a></span>
<span class="header right-side"><div class="nav wrap"><nav class=nav><a class='nav item' href=/posts/ title=文章>文章</a>
<a class='nav item' href=/nonsense/ title=妄言>妄言</a>
<a class='nav item active' href=/tuya/ title=涂鸦>涂鸦</a>
<a class='nav item' href=/tags/ title>标签</a></nav></div></span></div></section><section id=content><div class=article-container><section class="article header"><h1 class="article title">吴从先《读水浒传》（吴读本）</h1><p class="article date">2022-09-25</p></section><article class="article markdown-body"><p>《宋史》于南渡后，书曰：“淮南宋江平。”余窃怪徽宗之朝，蔡京柄国，是非倒置，贤奸不剖，籍司马光以下三百人为奸党，请徽宗书而刻之。又颁示天下，俾各立石以诏后世，昏迷已极，人心不平。故御榻则狐狸升焉，大水则京师灌焉，长须则妇人覆焉，胎孕则男子怀焉。天降大灾，民不更命，而京略无顾忌。乘其衅者，咸有师名。故高托山自河北起，张仙自山东起，方腊起于睦州，宋江起于淮南。潢池弄兵，天地分裂。兀术捣大梁之墟，而临安改为小朝廷矣。何由而得平宋江也？</p><p>及读稗史《水浒传》，其词轧扎不雅，怪诡不经。独其叙宋江以罪亡之躯，能当推戴，而诸人以穷窜之合，能听约束，不觉抚卷叹曰：天下有道，其气伸于朝，天下无道，其气磔于野，信哉！夫江，一亭长耳，性善饮，朋从与游，江能尽醉之，且悉其欢。人驯谨，而其中了然呐厚，而其诺铿然，抚孤济茕，人人得呼公明，人人咸愿为公明用也。又每临风月，对山林，触景咨嗟，稍露不平之感，亦人人窃伺之矣。</p><p>夫何以贿败，刺配江州，道经淮，而梁山啸聚徒众，有鸡鸣狗盗之风焉，及闻江来，众哗迎入壁，推为寨主。江固辞脱。未几，旧游有阴德之者，辇其妻孥合焉，而江遂绝意。江且南向让者三，誓众曰：“宋室流离，金人相扼，苟能我用，当听其指挥，立大功名。此寄命之乡，非长久之计也。”众曰：“谨受教。”“无苛宾旅、夺人妻女，无妄杀不辜。”众曰：“谨受教。”“有亲者终养之，有家者探视之，居者相聚如家人，来者各若其器使。”众曰：“谨受教。”而寨中之气勃立于旗帜间矣。四方从者，日加多焉。</p><p>会童贯与京密，以希功进，故受师讨之。方逞雄淮上，度江不敢出，及顷闻泊中有炮声，而炮抵贯壁，连击如雷，士骇马逸，弃甲曳兵，上下不相顾。未尝交一锋，窥一垒，而气夺矣。贯走询向导，有识者曰：“此雷横之子母炮也。”江遂匿不动，谋所以要贯者，遣使达其款，冀朝廷宽一死，以希报效，而贯则先期遁已。</p><p>江以师锐不果用，乃檄诸聚落之不服者，过皆擒之，不下百薮。朝廷闻益畏，无复有征进之思。而宋江常若无栖之鸟，于是择燕青、戴宗、林冲、张顺等，投戈易服，潜揽西湖，窃叹曰：“誓清中原，长江击楫，水惊波撼，将军用命，而今固秀郁葱菁，山空水潆，宋德不常，湖为妖矣。”</p><p>比放上元灯，延及满城，烟火照曜，笙歌沸天。戴宗以伪花帽直达寝室。宫中宴洛无防限，宗睹屏间书“淮南贼宋江，河北贼高托山，山东贼张仙，严州贼方腊。”宗抽小刀，削去一行。宫中聚噪，大索城市，而江等始脱归。出入宫禁，持共主若戏，然卒无异志。吁！江宁贼也哉？</p><p>归则整徒众，扣河北而河北平，击山东而山东定。方腊窜迹富春，江仪图之，宋挚其尾，因而大扰西湖，朝廷震动。江啻失一张顺耳，不得已而招之降。江遂甘心焉。及江请取方腊以贽，而方腊授馘。功高不封，竟毙之药酒中。呜呼，宋之君臣亦忍矣哉！</p><p>当时童贯以辱故修怨，蔡京以友故疾仇，同朝以党固不关其说，徒使后人甘心于叛，溺而不返耳。方江之据淮南也，约束诸叛，纠集群豪，广纳亡命。若阴为宋收拾不轨之人，然其随地奋武，若李逵之虎，时迁之甲，武松之嫂，智深之禅，戴宗之走，张顺之没，又明示宋以无不可用之人。江之用心，不负夫宋；而宋之屠戮，惨加于江。同朝之中，咸谓贼不可共处，则子胥以盗跖入郢，仲谋以甘宁破楚，云长以周仓据魏，太宗以敬德致太平。朝有贼而不见，敌有贼而不羞，徒斤斤于自致之命以淫其毒也。假使善遇之，俾当一面，未必无宗泽东京之捷，翟进西京之捷，徐徽言晋宁之捷，岳飞广德朱仙镇之捷，韩世忠江中之捷，张荣兴化之捷，吴玠仙人关之捷，杨沂中耦塘之捷。合战拒虏，取其死力。而乃置之瓦石下哉？宋之所以益衰也。</p><p>死之后，感高球天罡地煞之说，碑以纪名，祭以乞哀，徒贻笑于天下后世也。虽然，江可死已，江也而与司马光等三百九人俱以碑传，则不朽之骨，非蔡京、童贯所能望见者。何必身处小朝廷间而后活哉？他日书纲目者，曰：“宋江平。”则江之非贼明矣。江何幸而又得此也？可以死已。</p><p>（《小窗自纪》卷三）</p></article><section class="article labels"><a class=tag href=/tags/%E7%BC%96%E5%89%A7/>编剧</a><a class=tag href=/tags/%E6%B0%B4%E6%B5%92/>水浒</a></section><section class="article license"><p xmlns:cc=http://creativecommons.org/ns# style=text-align:center>本作品根据 <a href=http://creativecommons.org/licenses/by-nc-sa/4.0/ target=_blank rel="license noopener noreferrer" style=display:inline-block>署名-非商业性使用-相同方式共享 4.0 国际许可<img style=height:15px!important;margin-left:1px;vertical-align:text-bottom src=/cc-icons/cc.svg><img style=height:15px!important;margin-left:1px;vertical-align:text-bottom src=/cc-icons/by.svg><img style=height:15px!important;margin-left:1px;vertical-align:text-bottom src=/cc-icons/nc.svg><img style=height:15px!important;margin-left:1px;vertical-align:text-bottom src=/cc-icons/sa.svg></a> 进行授权。</p></section></div><div class="article bottom"><section class="article navigation"><p><a class=link href=/tuya/songjiang-sanshiliuzan-bingxu/><span class="iconfont icon-article"></span>龚开《宋江三十六赞并序》</a></p><p><a class=link href=/tuya/likaixian-baojianji/><span class="iconfont icon-article"></span>李开先《宝剑记》</a></p></section><section class="article discussion"><script>function loadComment(){let e=document.createElement("script");e.src="https://utteranc.es/client.js",e.setAttribute("repo","qianbinbin/qianbinbin.github.io"),e.setAttribute("issue-term","pathname"),e.setAttribute("theme","preferred-color-scheme"),e.setAttribute("crossorigin","anonymous"),e.setAttribute("async",""),document.querySelector("section.article.discussion").innerHTML="",document.querySelector("section.article.discussion").appendChild(e)}loadComment(),window.matchMedia&&window.matchMedia("(prefers-color-scheme: dark)").addEventListener("change",()=>{loadComment()})</script></section></div></section><section id=footer><div class=footer-wrap><p class=copyright>© 2017-2024 Binac.</p></div></section><script async src="https://www.googletagmanager.com/gtag/js?id=G-N7VZY53PLB"></script><script>var dnt,doNotTrack=!1;if(!1&&(dnt=navigator.doNotTrack||window.doNotTrack||navigator.msDoNotTrack,doNotTrack=dnt=="1"||dnt=="yes"),!doNotTrack){window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-N7VZY53PLB")}</script><script src=https://unpkg.com/vanilla-back-to-top@7.2.1/dist/vanilla-back-to-top.min.js></script><script>addBackToTop({diameter:42})</script></body></html>